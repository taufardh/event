---
id_post: event-1-5
title: "Duriat Nu Kungsi Karandapan"
slug: 'duriat-nu-kungsi-karandapan'
date: 2021-02-21 18:34 +0000
categories: puisi
author: 'Arnita'
indexing: 'D'
---

Waktu harita langit mimiti poék  
Layung kayas ngolébat nyingray  
Katémbong daun kiara gupayna pinuh katineung  
Angkeub!  
Jungjunan, carita nu kungsi jadi saksi dina medarkeun cinta nu geus laas  
Ayeuna kaguar deui  
Peurih!  
Bulan nyaangan mapay sagara peuting  
Rumingkangna rasa nu matak nurihan kana haté  
Kabayang deui, rajét deui.  
Papadon anjeun nu ngancik dina émutan  
Nalika mapaés rasa nu linduh ku kadeudeuh  
Geuning duriat tetep nanjung dina ati  
Anjeun tuluy ninggalkeun kawaas  
Kiwari ukur cimata nu teu saat  
Asa gering nangtung ngalanglayung  
Ras ku sora, ras ku tingkah polahna  
Kamana néanganana mun seug kasono meungkeut pageuh teu bisa dipapalérkeun  
Peuting nu simpé haté galécok  
Di mana anjeun Kang?  

>2021

<hr>

Penulis:

>Arnita
